---
title: लाहुरेको बसाईंसराई-test22
date: 6th February 2025
description: लाहुरेहरूले स्कूल खोले, स्कूलले विद्यार्थीको सट्टा लाहुरे उत्पादन गरे, उमेर पुगेपछि युवाहर...
image: /blogs-img/laure-ko-basai-test22.jpg
alt: लाहुरेको बसाईंसराई-test22
ogImage: /blogs-img/laure-ko-basai-test22.jpg
tags: ['लाहुरे', 'गोरखा', 'test22']
published: true
---

लाहुरेहरूले स्कूल खोले, स्कूलले विद्यार्थीको सट्टा लाहुरे उत्पादन गरे, उमेर पुगेपछि युवाहरू घर छाडन थाल्छन् र गाउँनै रित्तिन सक्छ । पहिलाको बसाईसराई गाउँबाट बेसी बेसीबाट गाउँ, देशबाट परदेश त्यो पनि अस्थायी, रोग− प्रकोप नियन्त्रण हुन थालेपछि बसाईंसराई स्थायी हुनथाले भने अहिले गाउँबाट शहर र शहरबाट विकसित तेश्रो मुलुकमा जाने चरणमा पुगेको छ ।
गाँउघर उजाड बन्यो, घरहरू खाली भए, करेशावारीमा सागसव्जीको सट्टा उन्युको टुसा सप्रिएको छ, हरेक विद्यालयको तल्लो (१,२,३) कक्षाहरूमा विद्यार्थी विहिन भएको छ । मेरो गाउँका निर्मलाको छोरा गतवर्ष एस.ई.ई. पछि उच्चशिक्षा अध्ययनको लागि काठमाण्डौ पठाईयो, छोरालाई एक्लै डेरामा छोडिदिंदा साथीसंगतले विग्रने भयो भन्दै छ बर्षकी छोरीलाईसमेत बोर्डिङमै पढाउनेगरी  आमाबाबु दुवैजना गाउँको घरमा ताल्चालगाएर काठमाण्डौ जानेभए । अहिले गाउँहरू शहरीकरण हुँदैछ तर सानासाना शहरमा हामी बस्न चहाँदैनौं, बालबालिकाको लागि स्वास्थ्य र शिक्षा स्तरीय छैन । कृषिपेशा वेरोजगार र असक्षमहरूले मात्र गर्नेहो भन्ने वुझाई छ, वुझाई माात्र होइन अन्नवाली मात्र लगाउने हो भने घाटा हुन्छ, त्यसैले असक्षम नै सावित हुनेगरी बस्न लाजै भयो । घाटामा आफ्नो खेतीभन्दा शहरतिर अरूकोमा मजदुरी गर्न उपयुक्त हुने देखियो । 
हुनत सरकारले सबैभन्दा धेरै बजेट शिक्षा, विज्ञान तथा प्रविधि मन्त्रालयमा छुट्यएको छ । यस आ.ब.मा २ खर्व ३ अर्व ६६ करोड छ । बार्षिक १ खर्व ७५ अर्व रूपैया त शिक्षकहरूको तलवभत्तामा मात्र खर्चहुन्छ ।  देशभरका सवै सरकारी विद्यालय भवन तथा भौतिक संरचनाहरू विश्वस्तरीय बनेका छन् तर विद्यार्थी संख्या दिनप्रतिदिन घट्दै गएकोछ । वि.स. २०३७ सालभन्दा अगाडि गोरखा जिल्लाको सदरमुकामदेखि दक्षिंणपूर्वतर्फको गण्डकी र शहिदलखन दुईवटा गाउँपालिका (साविक १४ गाविस) भित्र विजया भवानी मा.वि. मकैसिङमा मात्र एउटा हाईस्कूल थियो । उक्त विद्यालय संचालक समितिका पहिलो अध्यक्ष थिए भारतिय सेनाबाट निवृत स्वर्गिय क्या. शमसेर गुरूङ । त्यस उप्रान्त यी क्षेत्रमा धेरै विद्यालयहरू खुल्नथाले भलै लाहुरे समुदायका अभिभावक नभएको गाँउहरूमा वाहेक अधिकाँश विद्यालयको नेतृत्व मेजरसाव, क्याप्टेनसाव, सुवेदारसाव, जम्दारसाव र हल्दारसावले नै गरे । अहिलेको परिवेश अलि फरक होला जनप्रतिनिधि हुनुपर्ने, ठूला चन्दादाता, वास्तविक अविभावक आदिआदि तर अझैपनि विद्यालयले विद्यार्थी कम लाहुरे धेरै उत्पादन गर्दोरहेछ । गण्डकी गाउँपालिका वडा नं. ७ र ८, साविक घ्याल्चोक गाविसमा वि.स. २०६५ सालसम्म २ वटा मा.वि. र १२ वटा प्रा.वि.संचालन भैरहेकोमा अहिले २ वटा मा.वि र ८ वटा प्रा.वि. मा झरेको छ । आजभन्दा १५ बर्ष अगाडिसम्म महेन्द्र प्रा.वि. चैनपुर, वसन्त प्रा.वि. बसेरी, चण्डेश्वरी प्रा.वि. तेर्से, भिमोदय प्रा.वि. र सिद्ध प्रा.वि. कोटगाउँ, जस्ता विद्यालयहरू पनि थिए भनेर सम्झना मात्र हुनेभए । हुनसक्छ यो परिघटनाले जिल्लाभरलाई प्रतिनिधित्व गर्नसक्छ र सायद देशैभरलाई पनि ।
